---
layout: post
title:  Framtidsutsikter
---

I desember var det over dobbelt så mange asylsøkere i Norge som for ett år siden, og tallet forventes å øke enda mer til neste år. Selv om 30 000 asylsøkere langt fra utgjør et dramatisk høyt tall, er det likevel stort nok til å minne oss om at krig, uro og fattigdom andre steder i verden kan få direkte innvirkning på våre egne byer, tettsteder og nabolag. Og det har allerede endret oss, blant annet ved at vi på en annen måte enn tidligere må forholde oss til at Norge er i endring. Spørsmålet er ikke om, men hvordan. Hva kan vi gjøre for at endringene blir mest mulig positive for oss alle? Og hva har dette med byutvikling og arkitektur å gjøre?

Siden august har jeg bodd i Brussel. Brussel er omtalt som en av mest multikulturelle byene i verden. Den belgiske filosofen og forfatteren Bleri Lleshi uttalte nylig i en artikkel i The Brussels Times at nettopp dette gjør at byen ikke bare er en fantastisk by å bo i, men at den også kan sees som et symbol på framtida. Uttalelsen kom etter at vi opplevde noen dager i tilnærmet krigstilstand med soldater og militærkjøretøy i gatene på jakt etter noen av dem som stod bak terroraksjonen i Paris. Det var en befriende påminnelse i en periode da frykten for «de fremmede» var i ferd med å få overtaket. Lleshi fikk fram at problemet IKKE er kulturelt mangfold (forstått som for mange muslimske innvandrere), men hvordan mangfoldet håndteres.

Tilbake til Norge. Vi kan påvirke hvilke boligomgivelser våre nye landsmenn blir tilbudt. Når vi vet at mange blir boende på asylmottak i flere år, er det en veldig dårlig løsning at mange mottak har en beliggenhet og en boligstandard som ingen andre beboergrupper her i landet ville ha akseptert. Hvis vi vil at integreringen skal starte allerede på mottakene, må de ha kvaliteter som symboliserer og praktisk tilrettelegger for inkludering og framtidshåp og ikke det motsatte – nemlig å øke tersklene mellom «dem» og «oss» og skape mer frustrasjon og håpløshet.

Mitt ønske for året som kommer er at vi evner å bruke de mulighetene som byutvikling og arkitektur gir for å bidra til at Norge blir et framtidsrettet flerkulturelt samfunn. Det er i folks hverdagsomgivelser at de positive utsiktene skapes.

Godt nytt år!

(Teksten stod på trykk i Adresseavisens Hjem-bilag, torsdag 31.12.2015)
